---
title: "Капама с месо"
date: 2022-07-17T11:27:00+02:00
description: зимна вкусотия
ingredients:
  кисело зеле: "2 средни зелки"
  пилешки гърди: "1 тарелка (около 700 гр.)"
  свински пържоли, контра филе: "2 бр."
  кайма: "200 гр."
  ориз: "200 гр."
  моркови: "3 бр. - среден размер"
  сланина: "6-8 резенчета"
  лук: "1 голяма глава"
  зелев сок: "200 мл."
  вода: "400 мл."
  олио: "около 60 мл."
  дафинов лист (изсушен): "3-4 листенца"
  други подправки (червен пипер, джоджен, чубрица): "по 2 с.л."
draft: false
---

**Ангажираност в кухнята:** около 1 час плътно, след което 6 часа печене - време за себе си

**Време до консумация:** 7:30 - 8 часа

**Брой порции:** около 12

**Форма/съд за приготвяне:** глинен съд с d=28 см

**Начин на приготвяне:**

1. Почистете зелето, като изрежете и изхвърлите най-твърдите му бели части. Отделете листата и ги сложете в тава.
2. Работете върху дъска за рязане. Ако има твърда част от кочана, която е останала по листа, я изрежете и листът сарма в горната си част ще придобие вид на буква V. 
3. Измийте и обелете лука и морковите, след което ги направете на много малки парченца (в чопър или на дъска).
4. Задушете лука и морковите с малко олио и малко вода в тенджера (да покрие лука и морковите, но да няма 2-3 пръста вода отгоре). Отнема около 5-10 минути на максимално нагрят котлон. 
5. Намалете температурата на котлона на среден огън и добавете каймата. Хубаво разбъркайте, докато каймата си промени цвета.
6. Добавете ⅔ от ориза (150 гр.) и 400 мл. вода в тенджерата. 
7. Добавете още: червен пипер, джоджен, чубрица и дръжте на бавен огън (по-ниска степен на котлона, например 3 от 9), докато оризът дръпне водата, след което изключете котлона.
8. Напълнете сармите с плънка: сложете в центъра 1-2 супени лъжици плънка и завийте, като започнете отгоре на листа (там където е изрязаната част на буквата V), после отстрани и отдолу, наредете ги в съд (тава, тенджера) и ги отделете настрани. Получават се около 20 сарми.
9. Останалата част от зелето, която не сме използвали за сармите се нарязва на парчета.
10. В глинен съд (керамика) сложете малко олио (да не се получава цял пръст олио от дъното), покрийте дъното със зеле (например 1 голям лист от зелката) и сложете отгоре 4 тънки резена сланина.
11. Нарежете свинското месо на късове и го сложете в глинения съд.
12. Добавете нарязан на шайби лук и дафинов лист.
13. Добавете нов слой от: зеле, резенчета сланина и останалия ориз (50 гр).
14. Добавете нарязаното пилешко, шайби лук, червен пипер и дафинов лист.
15. Добавете сармите.
16. Добавете зелевия сок (около 200 мл за тази големина глинен съд).
17. Покрийте с цял лист зеле или няколко листа, за да се запечата капамата.
18. Сложете пълния глинен съд в тава с диаметър по-голям от този на глинения съд. Предпазна мярка, ако все пак нещо протече.
19. Печете във фурна, която НЕ е предварително загрята (от студена фурна, за да не се спука глиненият съд) отгоре и отдолу на 150 градуса без вентилатор, на 1 ниво отдолу нагоре за 6 часа.


**На котлона/във фурната:** от студена фурна, за да не се спука глиненият съд на 150 градуса без вентилатор, на 1 ниво отдолу нагоре за 6 часа.

**Коментари:** 
1. Може да добавите още: наденици, суджуци, като те се слагат най-отгоре, над или на нивото на сармите.
2. Правилото в реденето на месото в капамата е: на което месо му е нужно най-много време да се сготви да е най-отдолу, например - телешко, после свинско, пилешко.
3. Може да не слагате кайма в сармите. 
4. Каймата може да е по ваш избор, например от свинска плешка, може смес свинско с телешко.
5. При желание за запичане, като изтече времето за печене може капакът да се махне и да се пусне реотан само отгоре за 5-10 минути.
6. Относно количеството подправки: сол не е нужно да се добавя, защото тя идва от зелето и зелевия сок. Червен пипер, джоджен, чубрица - около 2 с.л.
7. Ако нямате зелев сок - сложете вода.
8. Прецедете зелевия сок преди да го добавите. Той трябва да е бистър и без парченца.
