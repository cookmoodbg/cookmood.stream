---
title: "Питки с маслини и сирене"
date: 2022-04-06T10:19:55+03:00
description: тестено изкушение
ingredients:
  брашно: "285 гр. (1 чаша и половина)"
  брашно грахам: "190 гр. (1 чаша)"
  кисело мляко: "400 гр. (1 кофичка)"
  яйца: "2 бр."
  сирене: "350 гр."
  маслини: "10 - 12 бр."
  олио: "около 50 мл. (една четвърт чаша)"
  масло: "около 50 гр."
  сода бикарбонат: "1 ч.л."
  смлян кимион или ким на зърна: "около 10 гр."
draft: false
---

**Ангажираност в кухнята:** 70 минути

**Време до консумация:** 70 минути

**Брой порции:** 18 питки

**Форма/съд за приготвяне:** правоъгълна черна тава с размери 20 см широчина и 30 см дължина, стандартната черна тава, която върви към фурната

**Начин на приготвяне:**

1. Измерете и пресейте брашното в купа.
2. Сложете в кофичката с кисело мляко една равна (без връх) чаена лъжица сода и разбъркайте. Содата трябва да се разпредели хубаво в млякото, а не да стои най-отгоре в кофичката.
3. Извадете яйцата и маслото и ги оставете на масата, за да се темперират.
4. Към купата с брашно добавете киселото мляко със содата. Разбъркайте добре сместа с лъжица.
5. Добавете олиото към купата със сместа и разбъркайте с миксер. Използвайте приставките за тесто, които приличат на тирбушон.
6. Разбийте яйцата с вилица в купичка или висока чаша (например в тази чаша, в която сте мерили брашно, олио) и ги добавете към сместа. Разбъркайте добре с миксера.
7. Натрошете сиренето и го добавете към купата със сместа. (Аз натрошавам сиренето в дълбока чиния, като използвам вилица.) Отново разбъркайте с миксера.
8. Нарежете маслините на шайби върху дъска и ги добавете към сместа.
9. Включете фурната, за да загрее. Настройки на фурната: печене отгоре и отдолу с вентилатор на 180 градуса.
10. Разбъркайте сместа хубаво, за да стане хомогенна (еднородна). 
11. Върху тава (може да използвате тази, която върви със самата фурна) сложете хартия за печене.
12. Вземете от сместа с лъжица и сложете върху хартията. Може да си помогнете с пръст, за да оформите питките в по-кръгъл вид. Слагайте от сместа на разстояние, защото при печене оитките набухват и ще се слепят. (Аз слагам по 3 питки на ред (3 питки по 3 реда = 9 питки за една тава)).
13. След като в тавата е разпределена половината от сместа под формата на питки, като има разстояние между тях, се слага по парченце масло върху всяка питка. Големината на парченцето масло е по желание. Аз слагам кубче около 2 см и 0,5 см дебело.
14. Последно поръсваме с избраната подправка - смлян кимион или зърна ким. Например с по щипка-две подправка на питка. (Ако изберете кимион, вкусът на питките ще ви напомня кебапчета, тъй като често към месо се добавя кимион. Пробвала съм и двете подправки, на мен и двата варианта ми допадат.)
15. Поставете тавата на ниво 2 (броейки отдолу нагоре). Засечете 25 минути за печене.
16. За останалата смес, която ще е за втората тава с питки (пак 9 на брой) имате два варианта: да я приберете в хладилника, като я покриете с фолио, за да не изсъхва или да я оставите на плота, докато станат другите питки. Сместа няма да се развали.
17. След 25 минути процедурата се повтаря: слага се смес върху хартията, добавя се масло върху питките и се поръсват с кимион или ким. Пече се 25 минути при същите условия.

**На котлона/във фурната:** във фурната, печете с настройки отгоре и отдолу с вентилатор на 180 градуса, 2-ро ниво отдолу нагоре (от общо 4 нива).

**Коментари:** 
1. Аз не добавям сол, защото сиренето, което ползвам е солено. Ако прецените - добавете сол на вкус в сместа.
1. Тъй като всяка фурна пече различно, поглеждайте от време на време своите питки. Спрете фурната на цвета на питките, който ви харесва повече – златисти, кафяви или по-препечени. 
2. Ако увеличите градусите на 190 или 200 времето на печене ще се намали на 22-23 минути.
3. Пробвала съм да добавя настърган кашкавал, но на мен лично не ми допадна, защото кашкавалът бързо започва да се разтапя и от там да се зачервява и запича. Ако кашкавалът се добави 2-3 минути преди питките да са опечени може би ще се получи по-добре.
4. Питките могат да са само със сирене или само с малини.
5. Ако сте си купили маслини с костилка - извадете костилката. 
6. Ако не искате да режете маслините, може да ги накъсате с ръце или да ги сложите цели (без костилките).
7. Ако на повърхността на сместа на питката има сирене - при печене то може да се препече/загори. Затова ви съветвам сиренето да е във вътрешността на питката и минимално да се показва отгоре.
8. Ако сложите повече масло върху питките, ще станат по-меки, а ако сложите прекалено много ще станат много мазни. Спазвайте златната среда. 
