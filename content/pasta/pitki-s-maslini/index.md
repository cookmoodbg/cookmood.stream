---
title: "Питки с маслини и сирене"
date: 2022-04-06T10:19:55+03:00
description: тестено изкушение
ingredients:
  брашно: "285 гр. (1 чаша и половина)"
  брашно грахам: "190 гр. (1 чаша)"
  кисело мляко: "400 мл"
  яйца: "2 бр."
  сирене: "350 гр."
  маслини: "10 - 12 бр."
  олио: "около 50 мл (една четвърт чаша)"
  масло: "около 50 гр."
  сода: "1 ч.л."
  смлян кимион или ким на зърна: "около 10 грама"
draft: false
---

**Ангажираност в кухнята:** 70 минути

**Време до консумация:** 70 минути

**Брой порции:** 18 питки

**Начин на приготвяне:**

1. Измерете и пресейте брашното над купа.
2. Сложете в кофичката с кисело мляко една равна (без връх) супена лъжица сода и разбъркайте. Содата трябва да се разпредели хубаво в млякото, а не да стои най-отгоре в кофичката.
3. Извадете яйцата и маслото и ги оставете на масата, за да се темперират.
4. Към купата с брашно добавете киселото мляко със сода. Разбъркайте сместа добре с лъжица.
5. Добавете олиото към купата със сместа и се разбърква с миксер (приставки за тесто - като тирбушон).
6. Яйцата се разбиват с вилица в купичка или висока чаша (например в тази чаша, в която сте сипвали брашно, олио).
7. Разбитите яйца се добавят към сместа. Разбъркайте добре с миксера.
8. Сиренето се натрошава и добавя към купата със сместа. Аз натрошавам сиренето в дълбока чиния, като използвам вилица. Отново разбъркайте с миксера.
9. Маслините се нарязват на парчета върху дъска (да са с големина на една стотинка например) и се добавят към сместа.
10. Включете фурната, за да загрее. Настройки на фурната: печене отгоре и отдолу с вентилатор на на 180 градуса.
11. Разбъркайте сместа хубаво, за да стане хомогенна (еднородна). 
12. Върху плоска тава (такава, каквато върви със самата фурна) се слага хартия за печене.
13. С лъжица взимате от сместа и слагате върху хартията. Ако има нужда с пръст си помогнете, за да оформите питката в по-кръгъл вид. Слагайте от сместа на разстояние, защото при набухване питките ще се слепят. Аз слагам по 3 питки на ред (3 питки по 3 реда = 9 питки за една тава).
14. След като в тавата е разпределена сместа под формата на питки, като има разстояние между тях, се слага по парченце масло върху всяка питка. Големината на парченцето масло е по желание. Аз слагам около 2 см дълго и 0,5 см дебело парченце.
15. Последно се добавят подправката - смлян кимион или зърна ким. С избраната от вас подправка поръсете всяка питка, например с по щипка две подправка на питка. Ако изберете кимион, вкусът на питките ще ви напомня кебапчета, тъй като често към месо се добавя кимион. Пробвала съм и двете подправки, на мен и двата варианта ми допадат.
16. Тавата се поставя на 2 ниво (броейки отдолу нагоре). Засичат се 25 минути за печене.
17. За станалата смес, която ще е за втората тава с питки (пак 9 на брой) имате два варианта: да я приберете в хладилника, като я покриете с фолио, за да не изсъхва или да я оставите на плота, докато станат другите питки, сместа няма да се развали.
18. След 25 минути процедурата се повтаря: слага се смес върху хартията, добавя се масло върху питките и се поръсват с кимион или ким. Пече се 25 минути при същите условия.

**На котлона/във фурната:** във фурната, печене с настройки отгоре и отдолу с вентилатор на 180 градуса, 2-ро ниво отдолу нагоре (от общо 4 нива). Котлон не се използва.

**Форма/съд за приготвяне:** правоъгълна черна тава с размери 20 см широчина и 30 см дължина, стандартната черна тава, която върви към фурната

**Коментари:** 
1. Аз не добавям сол, защото сиренето, което ползвам е солено. Ако прецените - добавете сол в сместа.
1. Тъй като всяка фурна пече различно, поглеждайте от време на време своите питки. Спрете фурната на цвета на питките, който ви харесва повече – златисти, кафяви или по-препечени. 
2. Ако вдигнете градусите на 190 или 200 времето на печене ще се намали на 22-23 минути.
3. Пробвала съм да добавя настърган кашкавал, но на мен лично не ми допадна, защото кашкавалът бързо започва да се разтапя и от там да се зачервява и запича. Ако кашкавалът се добави 2-3 минути преди питките да са опечени може би ще се получи по-добре.
4. Питките могат са са само със сирене или само с малини.
5. Ако сте си купили маслини с костилка - извадете костилката. 
6. Ако нямате време да режете маслините, може да ги накъсате с ръце или да ги сложите цели.
7. Ако на повърхността на сместа на питката има сирене - при печене сиренето може да се препече, загори. Затова ви съветвам сиренето да е във вътрешността на питката и минимално да се показва отгоре.
8. Ако сложите повече масло върху питките, ще станат по-меки, а ако сложите прекалено много масло ще станат много мазни. Спазвайте златната среда. 
