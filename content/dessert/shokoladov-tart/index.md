---
title: "Шоколадов тарт"
date: 2022-03-05T10:22:00+02:00
description: шоко-магия с бисквити
ingredients:
  бисквити с какао, масло или ванилия (лесно трошливи, но не обикновени бисквити): "300 гр."
  масло: "140 гр."
  заквасена сметана: "200 гр."
  млечен шоколад: "200 гр."
  черен шоколад (50% съдържание на какао): "100 гр."
  пресни ягоди: "6 бр."
draft: false
---

**Ангажираност в кухнята:** 50 минути

**Време до консумация:** 3 часа

**Брой порции:** 8, 10 или 12 парчета

**Форма/съд за приготвяне:** форма с диаметър 20 - 22 см

**Начин на приготвяне:**

1. Бисквитите се натрошават с чопър, на ръка или с чукче.
2. Бисквитите се изсипват в купа.
3. В метален съд се поставя маслото, разтапя се на котлона. Маслото не трябва да завира. Използваният от мен котлон е керамичен с 9 степени. Аз настройвам на степен 5.
4. Разтопеното масло се прибавя към купата с бисквити. Сместа се разбърква хубаво с лъжица. Трябва бисквитите да попият маслото.
5. По желание може да се изреже кръг от хартия за готвене, който да се сложи в основата на формата.
6. Сместа от бисквити и масло се изсипва във формата (в която има или не хартия за готвене). 
7. С долната повърхност на лъжица натискате с лъжицата от центъра към периферията на формата, за да избутвате равномерно от бисквитите към периферията, за да се получи борд. При нужда може да се използват и ръце, с които да натискате.
8. Приберете формата със сместа в хладилника за 30 минути.
9. Шоколадът се разтапя на водна баня. 
10. В купа се изсипва сметаната.
11. Към сметаната на порции се прибавя разтопеният шоколад. Добре е шоколадът да не е врял или прекалено топъл. След като шоколадът се разтопи може да се остави леко да изстине, за да не се пресече сметаната при прибавяне на топлия шоколад.
12. Сместа от сметана и шоколад се разбърква с лъжица. 
13. След като са минали 30 минути, формата се вади от хладилника и в центъра й се изсипва кремът от шоколад и сметана.
14. Тартът се прибира в хладилник поне за 3 часа.
15. Когато решите да поднесете тарта, тогава украсете с ягодите. 
16. Ягодите се режат на половина и се обръщат по избор с отрязаната част надолу или нагоре. Слагат се по-близо до периферията на сладкиша, до по-високата му част.
17. Една цяла ягода се слага в центъра.
18. Ягодите могат да се използват за ориентир при нарязване на тарта.

**На котлона/във фурната:** маслото се разтапя в съд на котлона, шоколадът се разтапя на водна баня. 

**Коментари:** 
1. Внимателно нарежете сладкиша, за да има добър вид всяко парче. Ако бисквитите не са попили хубаво маслото или в определени части на сладкиша маслото е по-малко, при нарязване на сладкиша, той може да се троши.
2. Идеята на сметаната е да стегне шоколада и в същото време да стои като крем. При нарязване на тарта ще се получи малка основа от бисквити с масло с голям борд от шоколадов крем.
3. Поставената отгоре ягода, ще даде завършек на десерта. Ягодите могат да бъдат заменени с череши или малини. Ако пък не е сезонът на тези плодове, тартът може да бъде без плодове, а украсата да е от шоколадови пръчици или кокосови стърготини.
4. Ако не искате сладкишът да бъде прекалено шоколадов или какаов, изберете бели бисквити (ванилия или масло, но не обикновени). Обратното, ако предпочитате шоколадовия вкус, изберете бисквити какао.
5. Заквасената сметана може да бъде заменена със сладкарска течна.
6. Шоколадът, който аз използвам е шоколад за готвене. Ако се използва друг тип шоколад, кремът може да стане по-сладък.
