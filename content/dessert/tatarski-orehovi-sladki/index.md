---
title: "Татарски орехови сладки"
date: 2024-03-02T13:00:00+03:00
description: орехова наслада
ingredients:
  брашно за тестото: "500 гр."
  краве масло за тестото: "200 гр."
  заквасена сметана за тестото: "350 гр."
  бакпулвер за тестото: "1 пакетче"
  сол за тестото: "щипка"
  захар за тестото: "2  суп.лъжици"
  орехи за плънката: "200 гр. млени"
  захар за плънката: "200 гр."
  ванилия за плънката: "суха или течна 1 бр."
  краве масло за плънката: "60 гр."

draft: false
---

**Ангажираност в кухнята:** 3 часа плътно

**Време до консумация:** 7 часа

**Брой порции:** около 100 бр. сладки, 3 пълни тави

**Форма/съд за приготвяне:** правоъгълна черна тава с размери 20 см широчина и 30 см дължина

**Начин на приготвяне:**

1. Смесете в голяма купа сухите съставки: брашното, солта, бакпулвера и захарта.
2. Добавете студеното масло и разтрийте с ръце, докато получите трохи.
3. Добавете заквасената сметана и замесете тесто. Тестото трябва да е меко и да лепне.
4. Увийте разделеното на 3-4 топки тесто в прозрачно фолио и го приберете в хладилника поне за 1 час. Може да остане в хладилника и за цяла нощ. 
5. След като мине 1 час пригответе плънката. 
6. Смелете орехите в чопър на малки парченца.
7. Разтопете маслото в кадастролка на котлона.
8. Смесете в купа: смлените орехи, захарта, разтопеното масло и няколко капки ванилия. Разбъркайте сместа с лъжица.
9. Вземете малка топка от тестото и го разточете върху набрашнения плот на тънка кора. Колкото по-тънко е разточено тестото, толкова по-добре.
10. Разделете на малки квадрати (например 10 на 10 см) разточеното тесто.
11. Намажете с плънка всяко квадратче от тесто. Слагайте от плънката максимум до половината на квадратчето, за да не изпадне при завиване.
12. Завийте тестото с плънка на рулце.
13. Готовите рулца се подреждат в тава с хартия за печене. 
14. Поставете тавата на ниво 3 (броейки отдолу нагоре). Засечете 27 минути за печене. 
15. Докато се пече първата тава с рулца, продължавайте да правите нови. Така след като извадите готовите рулца може да сложите втората тава със сладки да се пекат.
16. Продължете процедурата, докато ви свърши сместа и опечете всички сладки.


**На котлона/във фурната:** в предварително загрята фурна, печете с настройки отгоре и отдолу без вентилатор на 190 градуса, 3-ро ниво отдолу нагоре (от общо 4 нива).


**Коментари:** 
1. Сладките стават леки и хрупкави.
2. Аз слагам малко захар в тестото за сладки, защото ми харесва. В рецептата за татарски сладки, от която гледах не се слага. 
3. Понякога слагам 380 гр. заквасена сметана, защото съм купувала такава разфасовка. В рецептата, която гледах е написано 300 гр. заквасена сметана.
4. Пробвала съм да смеся два типа брашно и се получава добре: 250 гр. бяло пшеничено брашно и 250 гр. оризово брашно. 
5. Понякога ми остава малко плънка, която може да се хапне в рамките на няколко дни. Не се разваля като се държи в хладилник.