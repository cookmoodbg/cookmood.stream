---
title: "Сладкиш с кайсии"
date: 2022-04-28T20:43:00+03:00
description: сочно и вкусно
ingredients:
  захар за карамел: "110 гр. (1/3 чаена чаша)"
  краве масло за карамел: "20 гр. (2 с.л.)"
  брашно: "180 гр. (1 чаена чаша)"
  захар: "225 гр. (1 чаена чаша)"
  яйца: "4 бр."
  ванилия: "2 гр."
  бакпулвер: "4 гр. (1 ч.л.)"
  олио: " 110 гр. (1/3 чаена чаша)"
  сол: "една щипка"
  компот от кайсии: "800 гр. (1 компот)"
draft: false
---

**Ангажираност в кухнята:** 90 минути

**Време до консумация:** 2 часа

**Брой порции:** 8, 10 или 12 парчета

**Форма/съд за приготвяне:** форма с диаметър 20 - 22 см

**Начин на приготвяне:**

1. Извадете маслото от хладилника 1-2 часа преди готвене, за да поомекне; яйцата 5-10 минути предварително, за да се темперират.
2. Докато те се темперират - подгответе другите продукти, като ги извадите на плота и направете нужните измервания.
3. В касерола (малка тенджерка) изсипете захарта за карамела (напомням 110 гр.) и към нея добавете маслото (20 гр./2 с.л.).
4. Сложете касеролката на котлона, като го настроите на максимална степен. Наблюдавайте сместа - тя трябва да заври, покафенее и да се превърне в карамел. Когато това се случи изключете котлона. 
5. В кръгла тава поставете хартия за печене и изсипете карамела равномерно.
6. Разпределеете кайсийките от компота върху карамела.
7. В купа сложете яйцата и захарта и разбийте с миксер.
8. Добавете към сместа олиото и разбийте отново с миксера.
9. В друга купа пресейте брашното и добавете бакпулвера и солта.
10. Добавяйте на малки порции от купата със сухи съставки (брашно+бакпулвер+сол) към купата с течна смес. Разбивайте с миксера след всяко добавяне.
11. Включете фурната да загрява при следните настройки: печене отгоре и отдолу с вентилатор на 175 градуса.
12. Изсипете сместа във формата. 
13. Печете сладкиша в предварително загрята фурна за 50 минути на 2 ниво, броейки отдолу нагоре.
14. След 50 минути отворете фурната, издърпайте леко сладкиша и го боцнете с клечка за зъби, ако не остава смес по клечката, т.е тя е суха - означава, че сладкишът е готов. 
15. След като сладкишът е готов го извадете и го оставете на плота за 15 минути.
16. Като изтече времето добавете сока на компота, използвайки черпак. Правете го на порции, а не на веднъж, за да може да се поеме от сладкиша, а не да изтече.


**На котлона/във фурната:** при печене във фурната на ниво 2 от общо 4 нива (като броим отдолу нагоре), на 175 градуса в предварително загрята фурна, отгоре и отдолу с вентилатор, за 45-50 минути. Сладкишът се следи, за да не изгори. На 45-50 минута погледнете дали е добил оранжево-кафяв цвят и ако е го боцнете с клечка за зъби, за да проверите дали се е опекъл отвътре. 


**Коментари:** 
1. Ако нямате форма с d=20-22 см, може да използвате по-голяма, например 24-26 см.
2. Съветвам ви да изчакате сладкиша да изстине преди да го приберете в хладилник.
3. Винаги покривам сладкиша с капак, когато го прибирам в хладилника, за да не изсъхне.
4. Формите с ринг, които нямат борд, често цапат фурната. Затова слагайте форма с ринг в друга по-голяма тава за печене, ако смятате, че може да протече мазнина/карамел във фурната. 
