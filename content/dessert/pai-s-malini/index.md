---
title: "Пай с малини"
date: 2022-04-02T15:08:00+03:00
description: свежест с малини
ingredients:
  брашно за тестото: "220 гр."
  масло за тестото: "120 гр."
  заквасена сметана за тестото: "30 гр."
  заквасена сметана за крема: "600 гр."
  яйца (жълтъци) за тестото: "3 бр."
  яйца (белтъци) за крема: "3 бр."
  пудра захар за тестото: "30 гр."
  пудра захар за крема: "70 гр."
  ванилова захар за тестото: "1/2 ч.л."
  ванилова захар за крема: "1 пакетче."
  сол за тестото: "една щипка"
  царевично нишесте за крема: "40 гр."
  малини за крема: "150 гр."
draft: false
---

**Ангажираност в кухнята:** 90 минути

**Време до консумация:** 5 часа

**Брой порции:** 8, 10 или 12 парчета

**Форма/съд за приготвяне:** форма с диаметър 20 - 22 см

**Начин на приготвяне:**

1. Извадете маслото от хладилника 1 - 2 часа преди готвене, за да поомекне; яйцата 5-10 минути предварително, за да се темперират.
2. Докато те се темперират - подгответе другите продукти, като ги извадите на плота/масата и направете нужните измервания. Единствено малините и заквасената сметана от 600 гр. да останат в хладилника.
3. Брашното се пресява в купа.
4. Омекналото масло (колкото е омекнало, няма цял ден да го чакате, а не трябва и да става на олио) се добавя към брашното.
5. Брашното с маслото се разбъркват с една или две ръце, докато сместа стане като трохи, цялото масло да е полепнало с брашно. Да се получи смес от брашно и масло. Да не стоят като различни съставки в купата, разделени една от друга.
6. Към сместа се добавя 30 гр. пудра захар. 
7. След това сложете ½ чаена лъжица ванилова захар.
8. Добавете щипка сол.
9. Жълтъците от яйцата се отделят в една купичка, а белтъците в друга. Понеже белтъците са нужни за крема ги приберете в хладилника, за да не се развалят.
10. Добавят се 3 жълтъка към купата със сместа.
11. Добавя се 30 гр. заквасена сметана (или 30 гр. кисело мляко с висока масленост).
12. Цялата смес в купата се меси, докато се хомогенизира, т.е да стане еднородна. Това може да отнеме от 5 до 10 минути.
13. Полученото маслено тесто се разделя на 2 равни части.
14. Фурната се включва, за да загрее на 190 градуса, отгоре и отдолу без вентилатор.
15. Отрязва се прозрачно фолио с размер, достатъчен за обвиване на половината тесто. 
16. Едната половина от тестото се обгръща с фолиото и се слага във фризер за 30 минути. (Ако постои 40 или 50 минути не е проблем, но ако престои по-малко, по-късно ще Ви е трудно да настържете тестото с ренде.).
17. Изрязва се хартия за печене и се слага във формата за печене.
18. Другата половина от тестото се настъргва на ренде над формата (няма задължителна големина за настъргване на тестото, препоръчвам на най-големи парчета). Ако ви е трудно да го настържете - просто застелете основата на формата и притискайки с долната част на лъжица. Разпределете тестото развномерно.
19. Тъй като могат да се получат неравности и дупки след настъргване на тестото, парченцата тесто могат да бъдат преместени с ръка, така че цялата основа на сладкиша да е покрита. Тестото може да се натисне с пръсти/лъжица, където е нужно.
20. Формата с тестото се слага в загрята фурна на ниво 2 (броейки отдолу нагоре) за 15-20 минути.
21. Докато тестото се пече, пригответе крема.
22. В чиста купа добавете 3-те белтъка, които досега са били в хладилника.
23. Към тях се добавете 70 гр. пудра захар + 570-600 гр. заквасена сметана + 8-10 гр. ванилова захар + 40 гр. царевично нишесте.
24. Всичко се разбърква с миксер (приставки перки).
25. Когато изтече времето за печене, формата се изважда от фурната, но фурната не се спира и нищо по настройките не се променя.
26. Белият крем се изсипва върху тестото.
27. Нареждат се малините върху крема.
28. Изважда се тестото от фризера и се настъргва върху малините (на най-големи парченца). Отново с ръце могат да се разпределят равномерно настърганите парчета тесто.
29. Отново паят се поставя във фурната за 20-25 минути. 
30. След изтичане на времето, фурната се настройва на печене само отгоре за 1-2 минути. Целта е да се зачерви сладкишът, към леко кафеникаво, но не и да изгори.
31. След като паят е изпечен се изважда и се оставя да изстине върху плота за 30-40 минути.
32. След като изстине паят се поръсва с помощта на сито с пудра захар.
33. Паят се прибира в хладилника за поне 3 часа.


**На котлона/във фурната:** при печене на блата - във фурната на ниво 2 от общо 4 нива (като броим отдолу нагоре), на 190 градуса в предварително загрята фурна, отгоре и отдолу без вентилатор, за 15-20 минути. При печене на сладкиша, към който сме добавили всички съставки, което е най-отгоре на сладкиша - 2 ниво, на 190 градуса в предварително загрята фурна, за 20 - 25 минути. Сладкишът се наблюдава и когато започне да става златист, показателите на фурната се променят - печене само отгоре за 1-2 минути. Отново се следи сладкишът, за да не изгори, а само да стане леко кафеникав. Тогава фурната се спира, а сладкишът се изважда. 
Не се използва котлон.


**Коментари:** 
1. Не е задължително да поръсвате с пудра захар.
2. Ако поръсите сладкиша с пудра захар, докато е топъл, захарта ще се разтопи и ефектът ще се загуби.
3. Спазвайте заквасената сметана в тестото да е 30 гр.
4. Винаги хвърляйте по едно око при печене, защото всяка фурна е различна. Това важи при всяко готвене.
5. Царевичното брашно дава пухкавия ефект на крема.
6. Щипка сол - хващате с 3 пръста, палец, показалец и среден пръст солта.
7. Имайте предвид, че ако използвате форма с по-голям диаметър, сладкишът ще е по-нисък.
